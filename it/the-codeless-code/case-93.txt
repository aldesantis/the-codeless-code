Number: 93
Title: Prendi la strada maestra
Lang: it
Translator: alessandro1997

Una certa suora era solita assillare il maestro [[Bawan|Bawan]] per la sua saggezza. Un giorno disse: “Ditemi qualcosa
dei linguaggi di alto livello e dei linguaggi di basso livello.”

Bawan rispose: “Prima portami la miglior bottiglia di huangjiu che si possa trovare nella Provincia dei Due Fiumi
Turbolenti.”

La suora viaggiò fino a questa provincia e tornò una settimana più tardi con una bottiglia di liquido scuro.

Bawan bevve un sorso e commentò: “Questo huangjiu è troppo dolce. Una bottiglia migliore si può trovare nascosta nei
nostri scantinati, ma la strada per arrivarci è cosparsa di trappole. Ora ascolta attentamente quello che ti dico...”

Il maestro diede quindi alla suora una serie di istruzioni molto dettagliate, iniziando con la direzione da prendere,
quale piede mettere per primo e quale per secondo; quanti passi fare prima di girare a destra e quanti prima di girare a
sinistra; quali mani usare per scendere dalla corda del pozzo, e quanto forte tirare l'orecchino sulla seconda statua di
pietra nella terza alcova prima di attraversare la Stanza delle Lance Velenose Sapientemente Nascoste.

La suora seguì le istruzioni e tornò dopo un'ora, madida di sudore freddo ma portando la bottiglia desiderata.

Bawan bevve un sorso e annuì in approvazione. La suora si inchinò e uscì, illuminata.

Quella sera, un monaco dello stesso clan si avvicinò al maestro Bawan e chiese: “Che potete dirmi dei linguaggi di alto
livello e dei linguaggi di basso livello?”

Con voce lenta e biascicante, il maestro rispose: “Non ho saggezza da dispensare su questa materia. Ma portami il
miglior riso della Provincia dei Due Fiumi Turbolenti, e ti dirò come ottenere la pace per una settimana e due bottiglie
di huangjiu gratis.”
