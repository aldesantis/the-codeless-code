Number: 33
Title: Strach
Lang: pl
Translator: mina86
Illus.4.title: Tak, tyle że on nie dostaje zbyt dużo poczty.

Niedawno przyjęty do świątyni mnich zbliżył się do mistrza.

― Otrzymałem zadanie dodania kilku nowych funkcji do systemu obsługi
zamówień Cesarskiego Szewca, ale nie jestem w stanie zrozumieć, jak on
działa.  Logika jest rozproszona pomiędzy wiele aplikacji
zaimplementowanych przy użyciu najróżniejszych technologii.  Zamiast
stworzyć wspólne biblioteki, autorzy najzwyklej skopiowali fragmenty
kodu pomiędzy różnymi miejscami, często wprowadzając subtelne
rozbieżności.  Zadania pracujące w tle wyszukują i modyfikują rekordy
w bazie danych bez żadnego udokumentowanego powodu.  Sama baza danych
wydaje się spiskować przeciwko mnie: prosta modyfikacja jednej tabeli
może wyzwolić kaskadę zmian w wielu innych.

― Widzę, że stoisz na rozdrożu ― odparł mędrzec w zadumie,
dostrzegłszy frustrację zakonnika. ― Możesz wprowadzić do kodu tylko
niezbędne modyfikacje i szybko ogłosić zwycięstwo albo rozpocząć
żmudne zadanie refaktoryzacji całego kodu.  Którą z tych ścieżek
wybierzesz?

Mnich zgiął się ze wstydu.

― Nie jestem w stanie się zdecydować.  Boję się dotknąć czegokolwiek,
gdyż moja niewiedza niechybnie przyniesie moją klęskę.

― Strach jest dobrym pancerzem, ale słabym ostrzem ― przytaknął
mistrz. ― Aby przezwyciężyć swój niepokój, musisz rozwiać swoją
ignorancję ― wyjaśnił myśliciel, po czym przy pomocy laski otworzył
okno i wskazał odległy las. ― Udaj się w góry, podążając przez trzy
dni Drogą Białych Pokrzyw, aż napotkasz pustelnię wzniesioną nad
urwiskiem.  Mieszka tam uczony brat, który przetrzymuje kopie
dokumentacji naszego użytkownika.  On wytłumaczy ci architekturę
systemu.

Zakonnik zrobił, co mu kazano i trzeciego dnia o zachodzie słońca
dotarł do pustelni, nie przypominającej żadnego budynku, który
kiedykolwiek widział.

Pierwotnie musiała to być solidna kamienna konstrukcja wzniesiona na
skraju urwiska, ale teraz trzy nowe skrzydła z nieociosanych sosnowych
desek i z dachem z kory wybijały się daleko poza kraniec przepaści.
Kilkadziesiąt pomieszczeń łączyły ścieżki, kładki i schody.  Wszystko
utrzymywało się w całości na długich szczudłach wspieranych przez
wychodnie skalne ledwo widoczne w dole urwiska.

Przymocowane do konstrukcji były bambusowe przybudówki rozciągające
się jeszcze dalej w pustkę.  Rampy i drabiny wyłaniały się z ich
spodów, prowadząc do kolejnych, zawieszonych na sznurach pomieszczeń
wykonanych głównie z trzciny i słomy.  Całość była związana linami
z konopi przymocowanymi do parapetów i wiatrowskazów, jak gdyby
olbrzymi pijany pająk złapał dziesiątki chat w swoją sieć.  Struktura
chwiała się nawet na delikatnym wietrze, wydając przy tym niepokojące
skrzypienie.

Mnich stał przez chwilę w oszołomieniu, ale po chwili ochłonął
i uderzył w gong.

Pustelnik wynurzył się z najdalszego pokoju.  Wspinał się po linach
i zjeżdżał po dachach, aż wreszcie zniknął pod bambusową klapą, aby
ostatecznie ukazać się w drzwiach chaty.

― Jakie nowiny przynosisz do mnie ze świątyni? ― spytał starzec. ― Czy
w końcu zostałem wezwany do domu?

Zakonnik potrząsnął głową na znak, że nie ma takiej wiadomości do
przekazania.

Pustelnik westchnął i zwiesił głowę.

― Jakim nieszczęśliwy! Do czasu, gdy otrzymam takie słowo, moim
zadaniem jest rozwijać tę pustelnię dalej poza granice urwiska, aby
móc przechowywać rosnącą kolekcję świątynnych plików tymczasowych.
Robię to od lat, wiernie i bezkrytycznie, wierząc, że pewnego dnia
zdobędę przychylność mistrza i przyzwolenie na powrót z wygnania.
Jednak muszę przyznać, iż moja praca staje się coraz trudniejsza
z każdą mijającą porą roku.  Zimą śnieg ciąży na dachach, aż bambusowe
szczudła zaczynają się wyginać, a latem muszę odganiać sroki, aby moje
słomiane ściany nie stały się częścią czyjegoś gniazda.  Nawiasem
mówiąc, nie masz, mam nadzieję, żadnych alergii?  Pyłek? Ambrozja?
Kiedyś widziałem siedem pokoi, które rozpadły się i spadły w otchłań
urwiska w odpowiedzi na energiczne kichnięcie…

― Ależ to szaleństwo! ― wzburzył się mnich. ― Teraz gdy już wiesz, ile
dokładnie pomieszczeń jest potrzebnych, czy nie możesz zburzyć tej
potworności i zacząć od nowa?

― Co za bzdury.  Tylko pomyśl, ile czasu takie przedsięwzięcie może
zająć i jak niezadowolonym może to uczynić mojego mistrza.  W jaki
sposób przyjdzie mi uzasadnić usunięcie magazynów, zamiast ich dodawania?
Moja banicja może zostać przedłużona o kolejną dekadę! ― Pustelnik
potrząsnął głową, po czym, uspokoiwszy się, kontynuował. ― O wiele
bezpieczniej jest zrobić dokładnie to, co zostało mi nakazane.
Rozumiem tę pustelnię całkiem dobrze, jej silne i słabe punkty.
Dopóki będę stąpać z rozwagą i unikać pieprzu, szanse na moją zgubę
w długim upadku są stosunkowo niewielkie.

Konstrukcja zaskrzypiała na wietrze jakby w odpowiedzi.

― Ale dość o moim losie.  Jeżeli nie zostałeś tu wysłany, aby
przywołać mnie do domu, to niechybnie potrzebujesz mojej pomocy
w zrozumieniu systemu obsługi zamówień Cesarskiego Szewca.  Wielu
przyszło tu w tym właśnie celu, gdyż to ja jestem jego autorem.

Mnich tylko skłonił się i odszedł z powrotem w dół drogi, gdyż już
otrzymał obiecane oświecenie od pustelnika.
