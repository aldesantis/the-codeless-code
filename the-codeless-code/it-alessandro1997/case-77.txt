Number: 77
Title: L'abbazia sottosopra
Lang: it
Translator: alessandro1997
Illus.0.title: I pattini a rotelle sono piuttosto divertenti quando corri per dei lunghi corridoi. Cadere da una rampa di scale non tanto.

Una mattina di mezzo inverno, quando il fiume di login degli utenti era rallentato fino a ghiacciarsi e la montagna era
calma sotto la sua coltre di neve, il maestro [[Yishi-Shing|Yishi-Shing]] lasciò i suoi server nelle mani di dieci
monaci capaci e uscì per ispezionare lo stato di un'abbazia lontana.

Arrivando, trovò un'inaspettata concitazione. Gravi difetti affliggevano il software dell'abbazia. Le attività degli
utenti causavano piccoli errori nel database; questi errori erano ingigantiti da successive azioni degli utenti,
corrompendo tabelle molto importanti. I monaci studiavano file di log, eseguivano script riparativi d'emergenza,
discutevano davanti alle lavagne, martellavano i tasti alle loro postazioni di lavoro. Patch disperate venivano
rilasciate a un ritmo frenetico, causando ulteriori disastri.

“E il testing?” chiese Yishi-Shing.

“Non c'è tempo! Non c'è personale! Non c'è denaro!” disse l'abate, che strinse le cinghie dei suoi pattini e partì verso
il fondo della sala per rispondere al suono di una campana d'allarme.

Yishi-Shing tornò al suo tempio, perso nei propri pensieri.

“Come sta l'abbazia?” chiesero i monaci del [[Clan of Iron Bones|Clan delle Ossa di Ferro]].

“Non ho visto alcuna abbazia,” disse Yishi-Shing. “Solo un campo di terra dura e fredda dove i monaci scavano solchi
con le unghie, mentre i buoi marciano dietro di loro e li pungolano con gli aratri.”

“Ma almeno i server sono in ordine?” chiese uno dei monaci.

Disse Yishi-Shing: “Non i server; i maestri.”
